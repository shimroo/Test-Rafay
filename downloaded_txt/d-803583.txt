



redes escarlata
















home
somos
contacto
tcd intervención en rede
 




 













parabéns a puntogal


				publicado por redesescarlata				o 20 de novembro de 2013

comentarios desactivados



dende as redes escarlata prezámonos en parabenizar a asociación puntogal por lograr para galicia a concesión do dominio propio en internet, o .gal. este fito histórico significará, entre outras cousas, que o noso país teña presenza propia no universo da rede, coa súa particular idiosincrasia e en galego.
o dominio propio servirá como plataforma de excepción para a visibilidade de galicia no mundo, contribuíndo desta maneira para a normalización da lingua e cultura galegas. estamos seguros de que este éxito, obra da asociación puntogal, da súa capacidade de integración, liderado e traballo, sumará os elementos de cohesión e orgullo, vitais nos tempos actuais, á causa dunha galicia liberada e dona de si.  
parabéns e moitas beizóns a puntogal.
resposta recibida de puntogal:
transmito neste momento aos membros da directiva de puntogal a túa mensaxe, que agradezo enormemente en nome da asociación e tamén no meu nome propio. esta foi unha conquista da sociedade galega (por fortuna na asociación contamos sempre co apoio das mentes máis lúcidas e dos sectores máis creativos da nosa sociedade). o ter un dominio propio que nos identifique na rede é vital para o noso futuro, é un dos obxectivos polos que hoxe loitarían curros, castelao, manuel antonio e todos os patriotas galegos, é unha débeda co pobo que soubo manter a pesar de todas as dificultades a súa lingua, e é, en fin, un compromiso que temos cos nosos fillos e cos fillos dos nosos fillos. entre todos conseguímolo, e espero que cando nos primeiros meses do vindeiro ano vexamos o noso carné propio en internet nos sintamos un pouco máis orgullosos da nosa identidade e que este feito contribúa a dialogar coas outras nacións e coas outras culturas sen submisións, en pé de igualdade, á altura dos ollos.
beizón para todos vós e para todos os que levan na fronte unha estrela de luz e de futuro.
manuel gonzález gonzález
presidente de puntogal



fascismo nunca máis


				publicado por redesescarlata				o 23 de agosto de 2013

comentarios desactivados



a segunda restauración borbónica, consagrada na constitución de 1978, conservou intactos os piares fundamentais do franquismo. aprobou a lei de amnistía (1977) co intento de arquivar definitivamente os crimes contra a humanidade dos amigos de hitler e mussolini.
esta lei de amnistía non impediu que en toda a xeografía do estado español xurdise un amplo movemento de loita contra a amnesia, que as redes escarlata apoiamos, que turra pola recuperación da memoria histórica secuestrada ou deturpada polo franquismo fascista, que esixe tamén a derrogación das leis de punto final.
o traballo do movemento da memoria e a investigación histórica están demostrando que os espléndidos debuxos de castelao, o seu atila en galicia, malia a súa dureza, son apenas un leve reflexo da extremada crueldade da represión na nosa nación.
nos últimos tempos asistimos con arrepío a manifestacións públicas de simpatía coa barbarie. vaian como exemplo a exhibición de saúdos fascistas por parte de militantes do partido popular, que goberna con maioría absoluta no estado e en galicia, ou, na comarca dos ancares, as declaracións do alcalde de baralla, do mesmo partido, que afirmou, nun pleno municipal, que as vítimas do fascismo merecían selo.
as redes escarlata chamamos pola poboación galega, por todos os grupos políticos galegos e polas institucións para que condenen explicitamente o franquismo e os seus crimes e para que dean os pasos precisos para arredar definitivamente da vida pública  todas as persoas ou grupos que defendan ou demostren simpatía coa barbarie fascista.  
en galicia, 77 anos despois do agosto quente e xenocida de 1936.
pola república galega.



video da entrega do x premio roberto vidal bolaño


				publicado por redesescarlata				o 18 de xuño de 2013

comentarios desactivados




vídeo resumo do acto feito por de volta para loureda



acto de entrega do x premio roberto vidal bolaño outorgado polas redes escarlata


				publicado por redesescarlata				o 31 de maio de 2013

comentarios desactivados



o sábado 15 de xuño, a partir das 12 da mañá e no salón de graos da facultade de filosofía da universidade de santiago de compostela, praza de mazarelos, celebraremos o acto de entrega do x premio roberto vidal bolaño, que este ano foi para os/as mantedores/as do blog de volta para loureda, “no que se reflexiona sobre os presos nacionalistas galegos cuxa situación é contraria ás garantías ás que todos/as os/as humanos/as teñen dereito”, segundo se di na acta de concesión.
xosé luís méndez ferrín entregará o premio, un cadro do pintor xoán pardiñas.
no acto, que será introducido por rafael martínez castro, decano da facultade de filosofía da usc, e presentado por charo lopes, participarán membros das redes escarlata (anxo angueira, francisco fernández rei e xosé luis méndez ferrín) e xente amiga das redes coma o leo e maría do cebreiro e familiares de roberto (a súa viúva belén quintáns e o seu fillo roi vidal). o acto de entrega rematará coa interpretación do himno galego a cargo de xosé antón laxe martiñán, gaiteiro e presidente das redes.
logo haberá un xantar de confraternidade no restaurante rúa, na rúa de san pedro, num. 24, de santiago de compostela. o prezo é de 16 euros por persoa, e cómpre anotarse no correo electrónico redesescarlata@redesescarlata.org, e ingresar o importe na conta  2080 5041 19 3040018262, da entidade novagalicia banco. o prato principal do menú consiste en carne. se alguén preferise peixe, ou un menú vexetariano, debería indicar a súa opción.



acta de concesión do x premio roberto vidal bolaño


				publicado por redesescarlata				o 13 de maio de 2013

comentarios desactivados



reunido o xuri encargado polas redes escarlata para conceder o  premio vidal bolaño, destinado a subliñar o labor individual ou  colectivo en favor da lingua, da cultura e da nación galega,

examina diversas propostas para a designación, e logo de debate,

acorda  por unanimidade conceder o premio vidal bolaño ao blog de volta para  loureda, no que se reflexiona sobre os presos nacionalistas galegos cuxa situación é contraria ás garantías ás que todos/as os/as humanos/as teñen dereito.

reunidos en san lázaro, do fallo dou fe, x. l. m.  ferrín como secretario do xuri. formaron parte do tribunal cívico xosé  a. laxe martiñán, antón dobao, francisco fdez. rei, lourdes pérez, luz  fandiño, xosé luis santos cabanas e maria martínez clavell.

en san lázaro, de compostela, a once de maio de dous mil e trece, e viva galicia ceibe e socialista.




e ferrín marchou da academia.


				publicado por redesescarlata				o 15 de marzo de 2013

comentarios desactivados



a súa decisión prodúcenos pesar, pero énchenos de orgullo. por dignidade. a ética colectiva das redes escarlata esíxenos solidariedade absoluta co compañeiro noso. si, como poderiamos non gabarnos de que xosé luís méndez ferrín sexa compañeiro noso! compañeiro e, sobre todo, referencia inobxectable, quer queiran quer non, para a cultura e para a literatura desta nación ás veces tan ausente de si mesma.
ferrín marchou da academia. non o botaron. tampouco o derrotaron. non abonda para vencelo o escudo da covardía nin a arma enferruxada da infamia. pero houbo golpe de estado. sen uniformes, mais con extrema dereita nunha pintoresca coalición de intereses persoais e de grupo, mercantís, de control e poder cultural. e vellas xenreiras amoreadas sobre a molesta figura de quen vén desde hai décadas demostrando, na teoría e na praxe, a necesidade e a vixencia dun discurso cultural e político alternativo, libertario, de esquerda, emancipador. esa conxunción de intereses múltiples logrou facerlle a ferrín insufrible a súa presenza na academia. foi evidente que nin a rag nin os sectores temporalmente triunfantes merecían a ferrín. é o que a academia sae perdendo.
cando o réxime da segunda restauración borbónica está ameazado pola crecente conciencia colectiva e pola súa propia podremia constituínte, tamén o están as institucións culturais que xorden ao seu abeiro e ao abeiro da autonomía. estas institucións senten na caluga a desaparición absoluta da escasa lexitimidade que posuían. ante esa evidencia, certos sectores coidaron imprescindible ocupar a única institución cultural propia, a rag, cuxa lexitimidade é inviolable, mesmo nos momentos máis adversos, pois procede da vontade do galeguismo histórico, de murguía, de fontenla leal, de curros. outros dos sectores participantes no asalto simplemente se dedicaron a proseguir nunha longa tradición de ataque á lexitimidade académica. quer por militancia ultra española, quer por necesidade de crebar aquilo que non se controla nin se domea, quer por militaren na perversa idea de que as falas do territorio galego non teñen capacidade nin dereito nin sutileza para se constituíren en lingua de cultura.
o proceso foi politicamente transcendente. desvelounos, entre outras cousas, a carencia de escrúpulos do stablishment cultural, tan prudentemente galeguista. quedou ao aire a súa obsesión por invadilo todo. do impacto deste proceso no negocio privado iremos observando indicios e sinais. nos vindeiros tempos tamén asistiremos a recomposicións do poder (simbólico, pero non soamente) no campo cultural. estaremos coa atención moi viva.a etapa que agora conclúe de forma prematura é brillante. non só pola dignidade institucional sostida ata o último alento, e aí está o derradeiro acto, a presentación do recurso perante o tribunal supremo contra o mal chamado decreto de plurilingüismo. non só porque nestes anos se festexaron as figuras de lois pereiro, valentín paz andrade e roberto vidal bolaño, tres nomes heterodoxos e alleos a toda caste de oficialismo. tamén porque se modernizou a academia, como proba a excelente e viva páxina web, unha das máis visitadas nos últimos tempos. tamén porque se logrou que por primeira vez a rag estivese nos orzamentos do estado e nos da comunidade autónoma de galicia.  tamén porque se puxeron a funcionar as seccións e os seminarios das seccións e porque se cumpriu o mandato estatutario de todos os académicos se adscribiren a algún seminario. tamén, e sobre todo, porque baixo a presidencia de ferrín a academia acudiu ao encontro coa sociedade galega e conseguiu que esta a considere unha institución propia, firmemente defensora da lingua e da cultura de galicia.
por todas esas e outras razóns, nós non queremos manternos neutrais. saudamos e aplaudimos o traballo da executiva da rag, tan vilmente atacada neste proceso pola extrema dereita e por aqueles que ambicionan o control do poder simbólico e material, e por tanto determinar tamén os silencios, no noso campo cultural. agradecemos, pois, o esforzo e a entrega de toda a executiva.
e por enriba de calquera outra consideración, proclamamos sentirnos inmensamente orgullosos de pertencer á mesma estirpe cultural, nacional, política e humana de quen para sempre será o lexítimo presidente da academia. mesmo que esta non quixese merecelo.beizón, compañeiro ferrín.
en galicia, 14 de marzo de 2013
redes escarlata



a roberto vidal bolaño nada do humano lle foi alleo


				publicado por redesescarlata				o 22 de febreiro de 2013

comentarios desactivados



a súa morte, da que se cumpriron dez anos o 11 de setembro, foi unha navallada dolorosa para quen compartiamos con el este espazo sólido e inapreixable das redes escarlata. moitos e moitas de nós puidemos presumir da súa amizade, así que a dor multiplicouse e derramou a rixidez das leis das física. o paso do tempo non borra a súa presenza entre nós. non xa pola súa impoñente dimensión humana, senón tamén pola súa estatura artística e literaria, por ser sistematicamente solidario con todas as causas xustas do mundo, empezando polas de galicia. roberto estaba sempre alí, en cada mobilización, en cada acto de resistencia, en cada episodio construtor da república galega e da patria dos traballadores e traballadoras do mundo.

as redes escarlata consideramos que era unha obriga lembrar anualmente o noso compañeiro e amigo querido, e no ano 2003 instituímos o premio vidal bolaño. certamente, a idea non era novidosa, bebía da experiencia do premio 10 de marzo que viñera outorgando durante anos o club cultural adiante. é que a nós nunca nos importou recoñecer as nosas herdanzas, gabarnos delas e facer continuidade histórica. tamén por iso seguimos aquí.
cando ideamos o premio, ocorréusenos ligalo ás datas de vixencia da comuna, entre un 18 de marzo e un 28 de maio. velaí os marcos entre os que nos comprometiamos a facer vivir o premio. nesta ix edición, foi o día 20 de maio cando se xuntou o xurado.  así que hoxe, e quen sabe se é unha premonición, volve quedar ligado o nome de roberto vidal bolaño ao da comuna, aquela gloriosa experiencia de levantar un outro mundo posible. e sei que el se sentiría orgulloso desta ligazón. porque roberto tamén foi un communard. un comunista, non lles teñamos medo ás palabras que se pronuncian coa materia da verdade. viviu a súa época cunha necesidade vital de intervir no común. principalmente, no teatro, que cando roberto empezou era coma o baleiro anterior ao big bang. cumpría, pois, a grande explosión que lle dera vida a todo. e roberto armouna. hoxe o teatro galego non sería o mesmo sen roberto vidal bolaño. como nada de todos nós sería o mesmo sen a comuna.
o teatro. o teatro nacional. unha forma de expresión propia, autónoma, no vieiro da literatura galega. territorios normalizados, liberados. roberto sabía que armando o teatro nacional tamén se armaba a nación. e nesa angueira deitou o seu vigor tan poderoso, tan creativo e tan intenso. esa foi a súa grande construción, e por ela circulan todos os derrotados que o acompañaron nos seus vieiros vitais e artísticos. e literarios, porque roberto é un dos nosos grandes escritores. os derrotados están tamén con nós, somos nós, e sabemos, igual que o soubo roberto, que o futuro é noso.
roberto vidal bolaño e o teatro. roberto e o teatro galego. o teatro nacional. tan poderosa obra, que aquel 11 de setembro de 2002, un tal pérez que daquela era  conselleiro de cultura sufriu un lapsus linguae perigoso nunha intervención radiofónica. despois de gabar a figura inmensa de roberto, apúxolle, no acto máis xusto de toda a súa carreira política, a condición de referencia do noso teatro nacio… e aí quedou suspendido. invadiuno o silencio, e tras o silencio a emenda. teatro galego, corrixiu, e deixou evidencia da nación prohibida e da potencia irreparable do que deixaba roberto armado. non se decataba de que para nós teatro galego é teatro nacional. teatro, teatro e teatro. esa arte en crise terminal permanente, seica, sen a cal as nosas vidas non terían sentido, como non o terían sen a literatura, sen o cine, sen a música ou sen a pintura. ben sabemos que o capitalismo, nesa obsesiva necesidade de o supeditar todo á súa lóxica, intenta incorporar as artes e a creación cultural á súa roda de produción e consumo coma se fosen o derradeiro reduto de liberdade que nos queda. o capitalismo converte produtores e produtos en mercadorías cuxo valor só pode establecelo o mercado. e a pesar da súa resistencia, o teatro, a literatura e outras formas de creación non son alleas a este proceso totalizante e totalitario.
mais o capitalismo, xa nolo aprenderon os clásicos, leva no seu seo o xerme da súa propia destrución. e eu creo que nas artes, por moito que queden absorbidas polo capital, sempre hai regañas polas que o teatro, o cine, a literatura, a música, a creación fai que entre nos salóns lúgubres a luz dunha vida que está noutro plano agardando a que a conquistemos. falo simplemente da arte que, como di patti smith, transforma a súa época no canto de reflectila.
se algo nos identifica ás persoas que integramos esta nao senlleira é esa necesidade de transformación que a todos, creo eu, se nos nota nos acenos e nas palabras. as redes escarlata somos unha asociación orgullosa de que o ano do décimo aniversario da morte de roberto sexa o teatro, con letra capital, o protagonista da novena edición do premio que leva o seu nome. o teatro como arte capaz de transformar unha época. unha arte non mimética, que non se conforma cunha gris representación da realidade aparente, que penetra a súa casca e procura máis alá, que a fai anacos porque comprende que só así pode actuar con eficacia. iso fai roberto cos seus textos. e iso fai chévere. chévere e o teatro.
non vou glosar os innumerables méritos do grupo chévere. non son un especialista en teatro, así que cometería demasiadas imprudencias. soamente adianto que con chévere premiamos o teatro e a liña vermella que se move sinuosa desde roberto deica hoxe. ben sei que probablemente os amigos de chévere farán escarnio de tanta responsabilidade, e fan ben, pero é o que lles toca. chévere é un coio guindado contra os cristais dunha casiña de barrio alto, dunha urbanización enteira, da cidade completa. e é ademais un extenso grupo de actrices e actores, estables e colaboradores, cunha capacidade interpretativa excelente. chévere segue a ser, ademais, unha conciencia crítica que nos vén esixida pola era que nos toca ir transitando. o seu nome está xa ligado a esta república en construción e aos principios que inspiran este premio. pero non o tomemos tan en serio. o seu, ó cabo, é o pop, a cultura popular no sentido que lle dá julián hernández nesa estupenda canción de siniestro total que se titula, precisamente, “cultura popular”: hay que sentir en vez de consumir. cultura popular usada como material de transformación, como agulla de descarnar e mesmo como espello que nos reflicte ó ollarnos estupidamente cando ninguén nos mira.
os compañeiros de chévere son veteranos na construción dunha bagaxe de textos e espectáculos teatrais. de servicio discrecional ata citizen, pasando por aquela salomé que no ano 1989 dirixiu e adaptou roberto vidal bolaño (con john eastham), correron 25 anos polos corpos e os cerebros destes extraordinarios actores, directores, dramaturgos, músicos, técnicos, etc., dun proxecto que nos veu a acompañar aos veciños do concello de teo coa súa presenza estable. e non chegaron por casualidade, senón por unha caste de convite ó exilio ou á desaparición que amablemente lles fixeron uns gobernantes que xa engordaron a historia da infamia. non lembro os seus nomes.
remato.
a nosa rag decidiu dedicarlle a roberto o día das letras galegas do ano 2013. a academia, que nunca se engana, como ben ten advertido ferrín, recoñece en vidal bolaño a un dos nosos escritores máis importantes. aínda que nalgún manual de historia da literatura galega non apareza, cousa que a el o indignaba bastante, por certo, e con razón. ese recoñecemento literario énchenos de orgullo. o mesmo orgullo co que levamos celebrando a súa memoria con este premio.
este acto de hoxe é un humilde limiar de todo o que nos traerá o 2013. podemos dicir que queda encetado o ano vidal bolaño. e como isto non é máis ca o principio, as redes escarlata temos que nos comprometer a participar, na medida das nosas capacidades, nesta lembranza popular que se aveciña. boa razón será para reactivarmos accións e dinámicas de participación social e cultural. aí estaremos, e con este compromiso reforzamos a nosa presenza pública como parte desa cidadanía republicana constituínte que anda por aquí e acolá asomando o fociño coma aquela vella toupa que nunca para de fozar e fozar e escaravellar galerías. como un cerebro colectivo, un corpo múltiple que non renuncia, ó contrario, a estar na historia, na nosa terra e no noso tempo.
quen sabe se sopran ventos de esperanza, teimudos, que derraman a escuridade dos fillos da inquisición que nos explotan e nos negan. os máis optimistas cremos que si. e que o vento somos nós. en todos os lugares. tamén aquí, lembrando a roberto vidal bolaño. nosoutros e estas partes de nosoutros que son os amigos e amigas da mámoa de luou, carme, belén, luz, morris, mónica, zé, xosé antón, ferrín, o grupo chévere, con estes seus 25 anos… nosoutros. coa memoria de roberto. coa dos vencidos, que é o motor do futuro.
e a luz aberta da república galega.
saúde.
antón dobao en teo, outubro de 2012
*texto publicado na revista a trabe de ouro, núm. 91.



premio roberto vidal bolaño, redes escarlata


				publicado por redesescarlata				o 22 de febreiro de 2013

comentarios desactivados



outubro 2012.
mónica camaño
por xuño, trala nova de que as letras galegas do 2013 ían celebrar a roberto vidal bolaño, desde a cut encomendáranme facer un textiño para a web do sindicato. coido que botei un par de semanas loitando para acometelo, e non fun quen. paseille a pataca a zé, e limiteime a ser censora implacábel do que escribiu. eu non era quen. para hoxe estiven na mesma, cismando arredor da miña incapacidade… porque detesto as obviedades, e máis cando queres colaborar no que for cara reafirmar no sistema cultural a figura de roberto. impúñame a súa figura e ségueme a impoñer a súa sombra esguía que non nos abandonará nunca: porque del, xigante da humildade, aprendín o significado de «autoridade intelectual», da militancia cultural no compromiso e na solidariedade constantes na loita contra a inxustiza. non podo, pódeme a súa presenza na ausencia. 
só podería falar, xunto con outros/as moitos, da saudade que temos da lucidez do seu ollar na persistencia da memoria do mar revolto, das as actas escuras, de doentes, saudade da lectura que el poidera regalarnos arredor das moitas miserias da realidade galega, o arrombamento da lingua, o desmantelamento cultural, a podredume do sistema… como xa fixera no caprice des dieux (que eu non puiden gozar) ou do sen ir máis lonxe , de rastros, de anxeliños, de animaliños… 
variación xvi, animaliños
a dos ascensores…
a propietaria: si, si… xa sei que non está na orde do día pero aproveitando que estamos todos xuntos… a ver como salgo disto… 
eu ben sei que a maioría de nós, en realidade mercamos o adosado polos cento e pico de metros do xardín, e polos da zona común. é ou non é? polos nenos, máis que nada. aínda que nós non temos. quen ten nenos estando o mundo como está ou habendo unha plaga no xardín como a que hai? teño ou non teño razón? 
que satisfacción, non si?, ver medrar a primeira árbore que plantamos… e o estanque con chorriño e todo que fixemos de propio intento durante aquela interminable fin de semana. que saudable pasar a segadora de gasóleo no teu único día libre, ou regar tódalas tardes á posta de sol mentres cantas aquela de…como era «las hojas verdes»?  e disfrutas co cheiro a terra mollada. unha gloria!
o xardín era o único polo que todo isto pagaba a pena. máis que nada polos nenos. pero isto non sempre foi así. cando chegamos non había chemineas nos salóns… era ou non era? e os garaxes estaban abertos… era ou non era? falámolo, e fóra dalgún túzaro, que sempre ten que haber algún nunha destas merendas hoxe a maioría dos chalets teñen unha cousa e máis a outra. unha preciosidade! é así ou non é así? aínda que nós non temos coche, e chamarlle chalet a estas merdas, ten collóns… en realidade non pasan de ser un piso vertical. é o peor dos adosados… que sempre que necesitas algo sempre está no piso de arriba. ou no de abaixo se a que está arriba es ti. 
pero este país é unha merda. teño un sobriño que di que ten unha axencia de transportes, e en realidade o que ten é un vespino. mira que manda… por non ser nin sequera son un piso, senón unha sucesión de escaleiras, 200 chanzos que son coma un castigo, coma unha condena. tira para arriba, tira para abaixo… pero era todo o que podiamos mercar. e nin así. temos hipoteca para toda a vida. é ou non é?
así que, se mo permitides e aínda que xa sei que non é motivo desta xuntanza, aproveitando a ocasión quixera que volveramos sobre o asunto este dos aqueles…dos… hai que raio, dos ascensores, iso! porque digo eu, cuns ascensores como deus manda isto era piti-canela! 
e logo non?
seica non pensamos, mágoa de roberto, ante as soberbias dunha cidade da cultura megalómana erixida de costas á cultura popular? ou cando estoupa a corrupción política e empresarial de casos coma pokemon, carioca e campeón entre o alcol e os proxenetas «derriba» do queen’s? ou cando o electricista da catedral desfalcou en solitario seica os tesouros e as arcas do buque insignia da igrexa? e cando o efémero reinado de conde roa, adaíl das hespañas? 
pero aí está chévere. roberto dicía escribir «por non estar calado, por amolar… para que non duraran tanto certos silencios e non atordoe o barullo dunha única voz»… iso fai tamén chévere, e daquela o premio roberto vidal bolaño das rr.ee.ten este ano un destinatario especialmente ben acaído. os chévere souberon consolidar ao longo da súa andadura, un equipo de traballadores da cultura que forneceu a compostela e á súa contorna, agora en teo, mais tamén ao resto do país e á península, dun proxecto cultural asentado na calidade do servizo público. xeradores de dinámicas integradoras de públicos, abordan proxectos multidisciplinares que bebendo da cultura popular, consolidaron o seu facer teatral aportando a riqueza da súa propia dramaturxia ao sistema teatral galego. eis o teatro con maiúsculas, e vense escribindo con chévere.



as redes escarlata e as últimas detencións de ferrol


				publicado por redesescarlata				o 1 de novembro de 2012

comentarios desactivados



a luz vermella leva anos acesa. avisa de que o estado español traspasou esa raia detrás da que se move, con soltura e con total impunidade, o fascismo. como na carga policial, detención e malos tratos a sindicalistas en ferrol, ao comezo da campaña electoral.
hoxe temos outro exemplo: despois dun ano “investigando” nos papeis que seica lle acharon a outr@s detid@s en novembro de 2011, o ministerio de interior manda deter en ferrol unha parella, moi coñecida na bisbarra pola súa actividade social progresista, e mais ao seu neno de oito meses, ao que deixan cinco horas sen alimento.
para seguir o guión, os nomes completos do home e da muller e mais a súa imaxe paséanse polos medios de comunicación escritos, polas televisións. o patronímico galego “xulio” convértese nun alias, nun nom de guerre para quen redacta as notas de prensa que saen nos ben subvencionados xornais, que din todos o mesmo e practicamente do mesmo xeito: detida unha parella de terroristas, incomunicada até o seu pase ao tribunal de excepción coñecido como audiencia nacional.
u-la protección da intimidade, u-la presunción de inocencia? só funciona para os banqueiros e para os violadores?
despois desta previa condena mediática, a audiencia nacional, que non quixo saber nada cos delitos da contorna da casa real, pode decretar a liberdade das persoas detidas en ferrol, como xa aconteceu noutras ocasións por falta de probas, ou ordenar o seu ingreso nunha cadea ben afastada do seu contexto familiar e social por un tempo indefinido, á espera de xuízo. nesta dura situación áchanse un fato de pres@s detidos dun xeito semellante.
as redes escarlata copiamos textualmente do noso comunicado de decembro de 2011:
o estado español continúa facendo méritos para figurar en cada guía de atropelo aos dereitos humanos que se publica no mundo. todo indica que a represión se recrudecerá; mentres, moitos galegos e galegas persistiremos na nosa negativa a asumir que a nacionalidade única e o capitalismo usurpen a palabra democracia.
nas redes escarlata queremos facer expresa unha inequívoca mensaxe de solidariedade coas persoas detidas e coa súa contorna familiar e social.
chamamos as persoas críticas, as que nos situamos indiscutibelmente en fronte desa raia que nos afasta do fascismo, a poñer todo o empeño en frear estes graves atropelos a dereitos fundamentais.
galicia, novembro de 2012
p.s. momentos antes de se facer público este comunicado das redes escarlata, sóubose que deixaron ceibe, sen cargos, a muller detida. esperamos que pase o mesmo co seu compañeiro, e que poida regresar de inmediato.
 



entrega do premio vidal bolaño 2012 das redes escarlata á compañía de teatro chévere


				publicado por redesescarlata				o 10 de outubro de 2012

comentarios desactivados



premio roberto vidal bolaño 2012
o 20 de outubro, 11 horascentro sociocultural da ramallosa, teo.
o xurado do premio vidal bolaño 2012 das redes escarlata, reunido o 20 de maio na lavacolla, fixo pública, no seu día, a seguinte acta:
reunidos en lavacolla, pé das prisións que foran dos republicanos que traballaran no aeroporto, os membros do xuri que ha de resolver a adxudicación do premio vidal bolaño, despois de deliberacións e consultas, toman o acordo de concederen o dito premio a
grupo de teatro chévere.
a ben da nación,asinan: x. a. laxe, a. dobao, f. f. rei, n. garcía abelleira, r. castro. da fé o secretario x. l. m. ferrín
para facer entrega deste premio, unha peza do escultor xabier piñeiro, as redes escarlata comunican que, no centro sociocultural da ramallosa de teo, á hora e no día indicados, van intervir diferentes persoas relacionadas coa nosa asociación (luz fandiño, carme hermida, antón dobao, méndez ferrín, xosé antón laxe martiñán), ademais doutras do mundo do teatro (antonio durán, mónica caamaño, belén quintáns) e da propia compañía chévere.
a seguir compartiremos xantar cos premiados no restaurante pórtico de cacheiras. quen queira asistir deberá ingresar 20 euros na conta corrente das redes escarlata en ncg, número 2080 0041 01 0040018262, a cantidade de 30 euros, antes do día 16 de outubro, e comunicar o ingreso cun correo e. ao seguinte enderezo redesescarlata@redesescarlata.org.
pola presente nota convocamos e animamos a todas as persoas interesadas a participar neste acto que se celebra en homenaxe a roberto vidal bolaño e á compañía de teatro chévere.
desde un fío ou desde un nó das redes escarlata, sempre en galiza, a 5 de outubro de 2012.


next page »

rss feed
follow me on twitter.
facebook

as redes 
manifestos

premio roberto vidal bolaño

sen categorizar

tcd intervención en rede

xeral


suplementos

tcd intervención en rede


blogs

ferradura en tránsito
o retrato da caixa dos mistos
república da multitude








			  2025 redes escarlata			

δ top





